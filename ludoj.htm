<html>
<meta name="viewport" content="width=device-width, initial-scale=1.0">
<head>
<meta http-equiv="Content-Type" content="text/html; charset=utf-8">
<title>Afrika metodo. Ludoj</title>
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<meta name="Microsoft Border" content="b, default">
</head>

<body bgcolor="#33FFE0"><!--msnavigation--><table border="0" cellpadding="0" cellspacing="0" width="100%"><tr><!--msnavigation--><td valign="top">

<h4 align="right"><a href="afrika.htm">Afrika metodo</a></h4>
<hr width="25%" align="right">
<h2 align="CENTER">Ludoj</h2>
<h3>Konatiga ludo:</h3>
<h4 align="center">1. “Mi sidas en verda ĝardeno...”</h4>
<p align="JUSTIFY">Ĉiuj lernantoj sidas en la rondo, en kiu staras unu 
neokupita seĝo. Unue necesas, ke ĉiuj laŭvice nomu sin kaj poste denove, laŭ 
rondo ripetu sinprezenton. Post tio laŭ la signo de gvidanto, tiu, kiu sidas 
dekstre aŭ maldekstre de libera seĝo, devas okupi la seĝon kaj diri “Mi 
sidas”, lia najbaro devas okupi liberigitan seĝon kaj daŭrigi la frazon: 
“En verda ĝardeno”, post kio la liberan seĝon okupas la sekva homo kaj 
finas la frazon: “Kaj amas sekrete ...(sekvas la nomo de iu el ludantoj)”. 
La nomita persono devas rapide okupi la liberan seĝon dum liaj dekstra kaj 
maldekstra najbaroj penas pli rapide okupi la liberan seĝon kaj en 
supremenciita maniero daŭrigi la ludon. Fine de la ludo oni denove ripetu laŭronde 
ĉiujn nomojn.</p>
<h3>Kursaj ludoj:</h3>
<h4 align="center">1. “Ŝildoj”.</h4>
<p align="JUSTIFY">Por la ludo oni bezonas anticipe preparitajn ŝildojn kun 
indiko de antaŭnomo, familia nomo, naskiĝdato, loĝloko (lando aŭ urbo), fako 
ktp. Ĉiuj informoj estu elpensitaj. Komence de la ludo oni pendigas ŝildojn 
sur la dorsojn de ludantoj tiel, ke ili ne vidu sian propran ŝildon. Post tio 
ĉi ili devas pere de demandoj al aliaj ludantoj ekscii la tutan informon pri si 
mem. (ekz. “Kio estas mi?”, “Kiu estas mi?” ktp). Tiun ludon oni povas 
enkonduki per iu “legendo” – ekz. diri al gelernantoj, ke iam ili ĉiuj 
estis frostitaj kaj nur hieraŭ iuj esploristoj trovis ilin kaj ilin denove 
revivigis, sed post tio ĉi ili ne plu memoras ion ajn pri si mem. Fine de la 
ludo necesas, ke partoprenantoj prezentu sin al siaj samgrupanoj, uzante 
ricevitan informon.</p>
<h4 align="center">2. “Vojaĝiloj”.</h4>
<p align="JUSTIFY">La gvidanto de la ludo aŭ instruisto diras al ĉiu el 
partoprenantoj nomon de iu vojaĝilo: ekz. trajno, buso, balailo ktp. Post tio 
komenciĝas la ludo. La ludantoj devas sidi en la rondo, kie restas unu 
neokupita seĝo, la gvidanto de la ludo staras en la centro de la rondo. La 
homo, sidanta dekstre de la neokupita seĝo frapas ĝin kaj anoncas iun vojaĝilon. 
Post kio tiu, kies vojaĝilnomo estis menciita devas okupi la liberan seĝon. La 
celo de la gvidanto estas trafi la ĵus liberigitan seĝon pli frue ol ĝi estos 
frapita de la dekstra najbaro, kiu siavice devas sukcesi kune kun la frapo nomi 
alian vojaĝilon. Se la gvidanto ĝustatempe okupas la seĝon, li devas ŝanĝi 
rolojn kun tiu dekstra najbaro.</p>
<p align="JUSTIFY">La ludo daŭru ĝis laŭtaj protestoj de lacaj ludantoj. 
Eblas uzi ne nur nomojn de vojaĝiloj, sed ankaŭ tiujn de fruktoj, manĝaĵoj 
ktp. La ludo estas utila por trejnado de nova leksiko.</p>
<h4 align="center">3. “Ĵetado”.</h4>
<p align="JUSTIFY">Partoprenantoj sidas en la rondo. La gvidanto de la ludo 
prenas iun objekton kaj ĵetas ĝin al iu persono, nomante la objekton (ekz. 
“flava pilko”). La adresito siavice ĵetas al sekva homo, sammaniere nomante 
ĝin denove (“flava pilko”). Tiumaniere necesas engaĝi en la ludon ĉiujn 
partoprenantojn ĝis kiam la ĵetata objekto ne revenos al la gvidanto. Ĉiu 
nepre memoru, al kiu li ĵetis la objekton, ĉar ĝuste laŭ tiu ordo poste 
estos transdonataj ĉiuj aliaj objektoj. Pri tio la gvidanto atentigu 
partoprenantojn kelkfoje!</p>
<p align="JUSTIFY">Post kiam la gvidanto rericevis la objekton, li denove ĵetu 
ĝin al la sama, kiel dum la unua ludrondo, persono, kiu transdonu ĝin al la 
sekva, ktp (ne forgesu ĉiam nomi la ĵetaĵon). Post tio, sen interrompi la 
ludon, la gvidanto prenas la duan objekton kaj en la sama maniero enkondukas ĝin 
en la ludon. Poste la trian objekton, la kvaran ktp (en la ludo samtempe povas 
esti ĵetata tiu objektnombro, kiu egalas al la nombro de ludantoj).</p>
<p align="JUSTIFY">Post la fino de la ludo la gvidanto kolelktu ĉiujn 
objektojn, kaj montrante ilin po unu al partoprenintoj, demandu ties nomojn.</p>
<p align="JUSTIFY">Atentu pri tio, ke por la ludo ne taŭgas multekostaj 
kristalaj vazoj. Prefere uzu molajn ĵeteblajn objektojn.</p>
<h4 align="center">4. “Telegramo”.</h4>
<p align="JUSTIFY">Ĉiuj ludantoj staras en la rondo, tenante unu la alian 
permane. La gvidanto staras centre de la rondo. Unu el partoprenantoj laŭte 
anoncas: “Mi sendas la leteron al...”, nomas unu el aliaj ludantoj kaj kaŝe 
premas la manon de sia dekstra aŭ maldekstra najbaro. Tiu siavice premas la 
manon de sekvonta homo, ktp. Fine, kiam manpremo atingos la adresiton, tiu laŭte 
anoncas: “Mi ricevis la leteron”. La tasko de la gvidanto estas kapti la 
homon je la momento de manpremo, post kio la gvidanto anstataŭu en la rondo la 
kaptiton, kaj ĉi-lasta iĝu gvidanto. “Sendi” partoprenantoj povas 
diversajn objektojn (leteron, telegramon, floron). Tiu ĉi ludo celas trejnadon 
de akuzativo.</p>
<h4 align="center">5. “Familio”.</h4>
<p align="JUSTIFY">Tiu ĉi ludo estu anticipe preparita de la gvidanto. Li 
(depende de la nombro de kursanoj) “konstruas” surpapere skemon de iu granda 
familio, kies membroj estas ligitaj inter si mem ankaŭ per geedziĝrilatoj. 
Poste necesas prepari notojn por ludantoj, sur kiuj estos indikitaj kelkaj el 
iliaj parencrilatoj kun iuj el familianoj (ekz. “Marko, frato de Julia, nevo 
de Anton). La nombro de notoj devas esti egala al nombro de grupanoj.</p>
<p align="JUSTIFY">La notoj donu sufiĉan informon por rekonstrui la tutan 
familion.</p>
<p align="JUSTIFY">Komence de la ludo ĉiu partoprenanto ricevas slipon, kiu 
informas lin pri liaj parencrilatoj al aliaj ludantoj. Pere de tiu informo li 
devas trovi menciitajn personojn (necesas demandi aliajn pri tio, kio ili 
estas). Kaj pere de iliaj informoj finfine trovi aliajn parencojn kaj kompreni 
siajn rilatojn al ili. La tasko estas komuna por la tuta grupo: kune rekonstrui 
la “familian arbon”.</p>
<p align="JUSTIFY">La ĉefa celo de la ludo, krom la trejnado de leksiko laŭ la 
temo “Familio” estas etosiga kaj komunika, ĉar la kursanoj ŝatas paroli 
inter si mem. Sed ni konsilas al la gvidanto prizorgi, ke ludantoj parolu nur 
Esperante, sen uzi la rusan lingvon.</p>
<h4 align="center">6. “Esperanta revuo”.</h4>
<p align="JUSTIFY">Ĉiuj sidas en la rondo. La gvidanto prenas iun objekton, 
ekz. Esperantan revuon, kaj montrante ĝin al aliaj diras: “Per Esperanta 
revuo mi povas...” (“Esperantan revuon mi povas...”), nomas iun agon (ekz. 
“bati muŝojn”, “legi”) kaj montras tiun agon. Post tio li transdonas la 
revuon al sekva homo. Siavice ankaŭ tiu elpensas agon, kiun oni povas fari kun 
menciita objekto kaj sammaniere prezentas ĝin. La ludo daŭras ĝis la objekto 
revenos al la gvidanto.</p>
<p align="JUSTIFY">Fine de la ludo oni kune rememoru ĉiujn agojn kaj ripetu 
ilin ĥore.</p>
<h4 align="center">7. “Mi alportis la leteron”.</h4>
<p align="JUSTIFY">Ĉiuj sidas en la rondo. La gvidanto staras en la centro de 
ĝi. Li eldiras jenan frazon: “Mi alportis la leteron al tiu, kiu...” kaj 
aldonas iun informon (ekz. “ŝatas naĝi”, “havas verdan kravaton”). 
Post kio ĉiuj, kiujn koncernas tiu informo, devas interŝanĝi lokojn. La tasko 
de la gvidanto dum ĉi-interŝanĝo estas okupi iun seĝon. Tiu, al kiu ne sufiĉis 
la seĝo, mem iĝas gvidanto kaj siavice daŭrigas la ludon per “Mi alportis 
la leteron al tiu” ktp.</p>
<p align="JUSTIFY">La ludo estas taŭga por trejnado de iu gramatika strukturo: 
ekz. la gvidanto povas doni la taskon nepre uzi la verbon “havi” kun 
sekvanta ĝin vorto en akuzativo, aŭ nepre uzi en la frazo participon.</p>
<h4 align="center">8. “Unu-unu, unu-du”.</h4>
<p align="JUSTIFY">Sidante en la rondo, partoprenantoj sinkalkulas laŭvice, 
ekde gvidanto, anoncante sian numeron. Ĉiu nepre firme memorfiksu sian numeron. 
La gvidanto petu ludantojn kelkfoje ripeti laŭvice siajn numerojn.</p>
<p align="JUSTIFY">Post tio la la gvidanto prezentas al grupanoj ludgeston: oni 
devas dufoje klaki per manplatoj, poste dufoje klaki per genuoj. Kaj tiun movon 
oni ripetu senĉese kaj ritme. Tiuj klakoj devas daŭri seninterrompe, tra la 
tuta ludo farataj nepre de ĉiuj ludantoj.</p>
<p align="JUSTIFY">Tiu, kiu komencas la ludon devas unue kune kun la manklakoj 
2-foje laŭte diri sian numeron (ekz. “unu-unu”), poste senvorte fari 
genuklakojn kaj kune kun la sekvaj manklakoj dum la unua ripeti sian numeron kaj 
kune kun la dua anonci iun alian numeron (ekz. “unu-tri”). Post kio la 
persono, kies numero estis dirita, daŭrigas la ludon en priskribita maniero 
(ekz, “tri-tri, tri-ses”), ktp.</p>
<p align="JUSTIFY">Necesas prizorgi la ritmon de la klakoj.</p>
<h4 align="center">9. “Kia mi estas?”</h4>
<p align="JUSTIFY">En tiu ludo la gvidanto sekrete disdonas rolojn al ĉiu 
ludanto. Tiuj roloj devas esti iuj konataj kaj famaj por ĉiu personoj el 
telefilmoj, politikistoj aŭ fabelherooj. Ties nomoj estu anticipe skribitaj sur 
la tabulo (ekz.: Vini-Puĥ, Ruĝa Ĉapuleto, C.C.Kapvell ktp). Krom la roloj oni 
disdonas al ĉiu partoprenanto po kelkaj “moneroj”. La tasko estas perlabori 
pli da “mono”.</p>
<p align="JUSTIFY">La celo estas en dialogo kun alia persono ekscii ties 
rolnomon. Por tio oni faras demandojn, al kiuj estas permesite respondi nur 
“jes” aŭ “ne” (ekz.: “Ĉu vi estas homo?” – “Jes”. “Ĉu vi 
estas viro?” – “Ne”. ktp). Estas devige respondi nur veron. Se la 
demando rekte koncernas iun rolon (ekz.:”Ĉu vi estas Ruĝa Ĉapuleto?”), 
kaze de “jes”-respondo gajnas la demandinto, kiu reprenas unu “moneron” 
de sia partnero. Kaze de “ne”-respondo, unu “moneron” fordonas la 
malgajninto al demandita persono. La ricevita informo neniel devas esti 
malkovrita al aliaj.</p>
<p align="JUSTIFY">Necesas demandi dum 10 minutoj pli multe da personoj. Fine de 
la ludo oni kalkulu “perlaboritan monon”. Gajnas tiu, kiu havas pli multe.</p>
<p align="JUSTIFY">Poste ĉiu rakontu pri si mem.</p>
<h4 align="center">10. Kolektado.</h4>
<p align="JUSTIFY">Ĉiu el ludantoj ricevas nomon de iu objekto, kiun li 
“kolektas”. Poste, kaŝante de la grupanoj ties nomon, li devas priskribi al 
ili tiun objekton. Ili devas diveni, kio tio estas.</p>
&nbsp;

<!--msnavigation--></td></tr><!--msnavigation--></table><!--msnavigation--><table border="0" cellpadding="0" cellspacing="0" width="100%"><tr><td>

 
 
</td></tr><!--msnavigation--></table></body>

</html>
