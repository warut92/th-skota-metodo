<html>
<meta name="viewport" content="width=device-width, initial-scale=1.0">
<head>
<meta http-equiv="Content-Type" content="text/html; charset=UTF-8">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Praga manifesto</title>
<meta name="Microsoft Border" content="b, default">
</head>

<body bgcolor="#06FBBE"><!--msnavigation--><table border="0" cellpadding="0" cellspacing="0" width="100%"><tr><!--msnavigation--><td valign="top">

<h2>Manifesto de Prago<br>
de la movado por la internacia lingvo Esperanto</h2>

<p>Ni, anoj de la tutmonda movado por la progresigo de Esperanto,
<ul>
  <li><i><b>direktas</b></i> ĉi tiun manifeston al ĉiuj registaroj, 
    internaciaj organizaĵoj, kaj homoj de bona volo,</li>
  <li><i><b>deklaras</b></i> nian intencon firmvole plu labori por la celoj ĉi 
    tie esprimitaj, kaj</li>
  <li><i><b>invitas</b></i> ĉiun unuopan organizaĵon kaj homon aliĝi al nia 
    strebado.</li>
</ul>

<p align="justify">Lanĉita en 1887 kiel projekto de helplingvo por internacia 
komunikado, kaj rapide evoluinta en vivoplenan, nuancoriĉan lingvon, Esperanto 
jam de pli ol jarcento funkcias por kunligi homojn trans lingvaj kaj kulturaj 
baroj. Intertempe la celoj de ĝiaj parolantoj ne perdis gravecon kaj 
aktualecon. Nek la tutmonda uzado de kelkaj naciaj lingvoj, nek progresoj en la 
komunikad-tekniko, nek la malkovro de novaj metodoj de lingvo-instruado verŝajne 
realigos jenajn principojn, kiujn ni konsideras esencaj por justa kaj efika 
lingva ordo.</p>

<h4>1. DEMOKRATIO.</h4>

<p align="justify">Komunika sistemo kiu tutvive privilegias iujn homojn sed 
postulas de aliaj ke ili investu jarojn da penoj por atingi malpli altan gradon 
de kapablo, estas fundamente maldemokratia. Kvankam, kiel ĉiu lingvo, Esperanto 
ne estas perfekta, ĝi ege superas ĉiun rivalon en la sfero de egaleca tutmonda 
komunikado.

<p align="justify"><i>Ni asertas ke lingva malegaleco sekvigas komunikan 
malegalecon je ĉiuj niveloj, inkluzive de la internacia nivelo. Ni estas movado 
por demokratia komunikado.</i></p>

<h4>2. TRANSNACIA EDUKADO.</h4>

<p align="justify">Ĉiu etna lingvo estas ligita al difinita kulturo kaj 
naci(ar)o. Ekzemple, la lernejano kiu studas la anglan lernas pri la kulturo, 
geografio kaj politiko de la anglalingvaj landoj, precipe Usono kaj Britio. La 
lernejano kiu studas Esperanton lernas pri mondo sen limoj, en kiu ĉiu lando 
prezentiĝas kiel hejmo.

<p align="justify"><i>Ni asertas ke la edukado per iu ajn etna lingvo estas 
ligita al difinita perspektivo pri la mondo. Ni estas movado por transnacia 
edukado.</i></p>

<h4>3. PEDAGOGIA EFIKECO.</h4>

<p align="justify">Nur malgranda procentaĵo el tiuj kiuj studas fremdan 
lingvon, ekmastras ĝin. Plena posedo de Esperanto eblas eĉ per memstudado. 
Diversaj studoj raportis propedeutikajn efikojn al la lernado de aliaj lingvoj. 
Oni ankaŭ rekomendas Esperanton kiel kernan eron en kursoj por la lingva 
konsciigo de lernantoj.

<p align="justify"><i>Ni asertas ke la malfacileco de la etnaj lingvoj ĉiam 
prezentos obstaklon por multaj lernantoj, kiuj tamen profitus el la scio de dua 
lingvo. Ni estas movado por efika lingvoinstruado.</i></p>

<h4>4. PLURLINGVECO.</h4>

<p align="justify">La Esperanto-komunumo estas unu el malmultaj mondskalaj 
lingvokomunumoj kies parolantoj estas senescepte du- aŭ plurlingvaj. ĉiu 
komunumano akceptis la taskon lerni almenaŭ unu fremdan lingvon ĝis parola 
grado. Multokaze tio kondukas al la scio de kaj amo al pluraj lingvoj kaj ĝenerale 
al pli vasta persona horizonto.

<p align="justify"><i>Ni asertas ke la anoj de ĉiuj lingvoj, grandaj kaj 
malgrandaj, devus disponi pri reala ŝanco por alproprigi duan lingvon ĝis alta 
komunika nivelo. Ni estas movado por la provizo de tiu ŝanco.</i></p>

<h4>5. LINGVAJ RAJTOJ.</h4>

<p align="justify">La malegala disdivido de potenco inter la lingvoj estas 
recepto por konstanta lingva malsekureco, aŭ rekta lingva subpremado, ĉe 
granda parto de la monda loĝantaro. En la Esperanto-komunumo, la anoj de 
lingvoj grandaj kaj malgrandaj, oficialaj kaj neoficialaj, kunvenas sur neutrala 
tereno, dank' al la reciproka volo kompromisi. Tia ekvilibro inter lingvaj 
rajtoj kaj respondecoj liveras precedencon por evoluigi kaj pritaksi aliajn 
solvojn al la lingva malegaleco kaj lingvaj konfliktoj.

<p align="justify"><i>Ni asertas ke la vastaj potencodiferencoj inter la lingvoj 
subfosas la garantiojn, esprimitajn en tiom da internaciaj dokumentoj, de 
egaleca traktado sendistinge pri la lingvo. Ni estas movado por lingvaj rajtoj.</i></p>

<h4>6. LINGVA DIVERSECO.</h4>

<p align="justify">La naciaj registaroj emas konsideri la grandan diversecon de 
lingvoj en la mondo kiel baron al komunikado kaj evoluigo. Por la 
Esperanto-komunumo, tamen, la lingva diverseco estas konstanta kaj nemalhavebla 
fonto de riĉeco. Sekve, ĉiu lingvo, kiel ĉiu vivaĵospecio, estas valora jam 
pro si mem kaj inda je protektado kaj subtenado.

<p align="justify"><i>Ni asertas ke la politiko de komunikado kaj evoluigo, se 
ĝi ne estas bazita sur respekto al kaj subteno de ĉiuj lingvoj, kondamnas al 
formorto la plimulton de la lingvoj de la mondo. Ni estas movado por lingva 
diverseco.</i></p>

<h4>7. HOMA EMANCIPIĜO.</h4>

<p align="justify">Ĉiu lingvo liberigas kaj malliberigas siajn anojn, donante 
al ili la povon komuniki inter si, barante la komunikadon kun aliaj. Planita 
kiel universala komunikilo, Esperanto estas unu el la grandaj funkciantaj 
projektoj de la homa emancipiĝo aŭ projekto por ebligi al ĉiu homo partopreni 
kiel individuo en la homara komunumo, kun firmaj radikoj ĉe sia loka kultura 
kaj lingva identeco, sed ne limigite de ili.

<p align="justify"><i>Ni asertas ke la ekskluziva uzado de naciaj lingvoj 
neeviteble starigas barojn al la liberecoj de sinesprimado, komunikado kaj 
asociiĝo. Ni estas movado por la homa emancipiĝo.</i></p>

<p align="right"><i><b>Akceptita en Prago, 1996, dum la 81-a Universala Kongreso 
de Esperanto</b></i>

<!--msnavigation--></td></tr><!--msnavigation--></table><!--msnavigation--><table border="0" cellpadding="0" cellspacing="0" width="100%"><tr><td>

<hr>
<a href="http://reu.da.ru"><img src="../reu88.gif" alt="REU" border="0" width="88" height="31"> </a> 

<!-- SpyLOG v2 f:0211 --> 
<script language="javascript">  
u="u222.63.spylog.com";d=document;nv=navigator;na=nv.appName;t="";p=1;  
sz=" width=88 height=31 ";  
hl=history.length;d.cookie="b=b";c=0;  
bv=Math.round(parseFloat(nv.appVersion)*100);  
if (d.cookie) c=1;n=(na.substring(0,2)=="Mi")?0:1;  
if((n==0)||(bv >= 300)){rn=Math.random();t=(new Date()).getTimezoneOffset();} else {rn=0;}  
z="p="+p+"&rn="+rn+"&t="+t+"&c="+c+"&hl="+hl;  
if (self != top) { fr=1;} else { fr=0;}  
r=escape(d.referrer);r1="";  
sl="1.0";h=0;  
</script>  
<script language="javascript1.1">  
pl="";sl="1.1";  
if((n==1) && (bv >= 300))  
{ for(var i = 0; i < nv.plugins.length; i++)  
pl += nv.plugins[i].name+":"; }  
j = (navigator.javaEnabled() ? "Y" : "N");  
</script>  
<script language=javascript1.2>  
sl="1.2";s=screen;wh=s.width+'x'+s.height;  
px=(n==0)?screen.colorDepth:screen.pixelDepth;z+="&wh="+wh+"&px="+px;  
</script>  
<script language=javascript1.3>  
sl="1.3"  
</script>  
<script language="javascript">  
y="";  
y+="<a href='http://"+u+"/cnt?f=3&p="+p+"&rn="+rn+"' target=_blank>";  
y+="<img src='http://"+u+"/cnt?";  
y+=z+"&j="+j+"&sl="+sl+"&r="+r+"&r1="+r1+"&fr="+fr+"&pg="+escape(window.location.href)+"&pl="+escape(pl);  
y+="' border=0 "+sz+" alt='SpyLOG'>";  
y+="</a>";  
d.write(y);  
</script>  
<script language="javascript1.2"><!--  
if (n == 0) { d.write("<");d.write("!--"); }  
//--></script>  
<noscript>  
 <a href="http://u222.63.spylog.com/cnt?f=3&amp;p=1" target="_blank"><img src="http://u222.63.spylog.com/cnt?p=1" alt="SpyLOG" border="0" width="88" height="31"> 
</a> 
</noscript> 
<script language="javascript1.2"><!--  
if (n == 0) { d.write("--");d.write(">"); }  
//--></script>  
<!-- SpyLOG --> 
 
 
</td></tr><!--msnavigation--></table></body>

</html>
